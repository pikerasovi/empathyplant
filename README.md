# empathyplant
Τίτλος έργου
The Empathy Plant

Αναλυτική περιγραφή ιδέας * 
ΣΥΝΕΡΓΑΤΙΚΟ ΕΡΓΟ
ΣΥΜΜΕΤΕΧΟΥΝ:
Νηπιαγωγείο Λυγιάς Λευκάδας
1ο Νηπιαγωγείο Λαγυνών
Nηπιαγωγείο Μαυρονερίου

ΘΕΜΑ:
Καλλιέργεια της περιβαλλοντικής ενσυναίσθησης

ΣΤΟΧΟΙ:
Το έργο “The Empathy Plant” στοχεύει 
Στην καλλιέργεια της περιβαλλοντικής ενσυναίσθησης
Στην εξοικείωση των μαθητών με τον κύκλο ζωής των φυτών
Στην κατανόηση τη σημασίας που διαδραματίζει η σωστή χρήση του νερού για τη διατήρηση της ζωής του φυτού
Στην εισαγωγή των μαθητών σε έννοιες και διαδικασίες που συνδέονται με την τεχνητή νοημοσύνη και το Internet of Things (IoT)
Στην καλλιέργεια της αποκλίνουσας σκέψης

Α. ΣΥΝΤΟΜΗ ΠΕΡΙΓΡΑΦΗ
Ένα από τα μεγαλύτερα προβλήματα που αντιμετωπίζει ο σύγχρονος άνθρωπος είναι η λειψυδρία, με τη γεωργία να βρίσκεται στις υψηλότερες θέσεις της κατανάλωσης νερού. Ως εκ τούτου, απαιτείται ένα σύστημα που χρησιμοποιεί το νερό με σύνεση. Τα έξυπνα συστήματα άρδευσης εκτιμούν και μετρούν τη μείωση της υπάρχουσας υγρασίας των φυτών προκειμένου να λειτουργήσει ένα σύστημα άρδευσης, αποκαθιστώντας το νερό όπως απαιτείται, ελαχιστοποιώντας παράλληλα την υπερβολική χρήση του. Είναι προγραμματισμένα με τέτοιο τρόπο ώστε να ανιχνεύουν το επίπεδο υγρασίας των φυτών και να παρέχουν το νερό εάν απαιτείται. Βασιζόμενοι σε αυτή τη συνθήκη, σχεδιάσαμε ένα πρότζεκτ όπου οι μαθητές μας θα κατανοήσουν την ανάγκη δημιουργίας ενός αυτοματοποιημένου συστήματος ποτίσματος των φυτών του σχολείου μας. 
Θα μπορούσαμε άραγε να κατασκευάσουμε έναν ανιχνευτή εδάφους που θα ανοίγει αυτόματα μία βρύση όταν το χώμα στεγνώνει και θα την κλείνει όταν επιτευχθεί το επιθυμητό επίπεδο υγρασίας; Σε αυτό το project οι μαθητές θα προσπαθήσουν να γίνουν δημιουργοί μιας λειτουργικής λύσης αυτοματοποιημένου συστήματος ποτίσματος.
Για να το επιτύχουμε αυτό, θα χρησιμοποιήσουμε τον κατάλληλο εξοπλισμό. Πιο συγκεκριμένα, αξιοποιώντας ένα micro-bit και προσαρμόζοντας σε αυτό αισθητήρες υγρασίας, θα προγραμματίσουμε την πλακέτα, ώστε να ανιχνεύει την ανάγκη ποτίσματος του φυτού. Έτσι, όταν το φυτό χρειάζεται νερό, μια Α.Ι. κάμερα θα διαβάζει την ένδειξη και θα ενεργοποιεί ένα ρομπότ, ώστε να κατευθυνθεί προς το φυτό και να το ποτίσει. 
Οι μαθητες θα έχουν ενεργό συμμετοχή καθ’ όλη τη διάρκεια του προγράμματος.  Αρχικά, θα εξοικειωθούν με το PixelArt  μέσα από διάφορες δραστηριότητες,  ώστε αργότερα να σχεδιάσουν τις μορφές που θα παίρνει οθόνη του micro bit, ανάλογα με τα επίπεδα υγρασίας του φυτού. Επίσης, θα κατασκευάσουν το ρομπότ με τα λέγκο τουβλάκια και θα ζωγραφίσουν τις εικόνες που θα διαβάσει η κάμερα τεχνητής νοημοσύνης. Παράλληλα, θα πειραματιστούν, στο μέτρο του δυνατού, με τις παραμέτρους υγρασίας, αλλά και με τις ρυθμίσεις του microbit, ενώ κατά την τελική φάση του έργου θα κάνουν δοκιμές, ώστε να εντοπίσουν και να αποσφαλματώσουν τυχόν λάθη στη λειτουργία της πλακέτας ή/ και του ρομπότ.

Β. ΑΝΑΛΥΣΗ ΔΙΔΑΚΤΙΚΟΥ ΣΕΝΑΡΙΟΥ

Στο πλαίσιο του eTwinning έργου “Empathy Turtles: For me, for You and Nature”, μέρος του οποίου θα αποτελέσει και το παρόν project, επιδιώκεται η καλλιέργεια της περιβαλλοντικής ενσυναίσθησης. 

ΦΑΣΗ 1η: ΠΡΟΕΤΟΙΜΑΣΙΑ
Ο Χαχαλώνης φύτεψε ένα μικρό σποράκι. Το ποτίζει, το φροντίζει και το βλέπει να μεγαλώνει μέρα με τη μέρα… Όμως το Σαββατοκύριακο θα λείψει από το σχολείο μας, όπως κι εμείς. Ποιος θα ποτίσει το σποράκι του; Ποιος θα το φροντίσει για να μεγαλώσει σωστά;
Αφού τεθεί ο προβληματισμός αυτός, οι μαθητές καλούνται να διερευνήσουν την πιθανότητα να δημιουργήσουν ένα σύστημα αυτόματου ποτίσματος, που θα μας ειδοποιεί πότε το φυτό χρειάζεται πότισμα και θα ποτίζει – με κάποιο τρόπο – το γλαστράκι, με το απαιτούμενο νερό. Χρησιμοποιώντας το λογισμικό εννοιολογικής χαρτογράφησης Miro, θα καταγράψουμε τις ιδέες των μαθητών μας σχετικά με το πώς μπορούμε να καταλάβουμε ότι το φυτό χρειάζεται υγρασία και πώς θα μπορούσε το φυτό να ποτίζεται αυτόματα.

ΦΑΣΗ 2η: ΥΛΟΠΟΙΗΣΗ - ΚΑΤΑΣΚΕΥΗ
Α. Πώς θα γνωρίζουμε ότι το φυτό μας χρειάζεται πότισμα;
Οι μαθητές, με τη βοήθεια των εκπαιδευτικών, θα σχεδιάσουν στο https://makecode.microbit.org/ ένα πρόγραμμα για το Microbit, όπου η οθόνη led του Microbit θα δείχνει μια λυπημένη φατσούλα κάθε φορά που ο αισθητήρας θα ανιχνεύει ξηρασία και μια χαρούμενη όταν επιτυγχάνεται το απαραίτητο ποσοστό υγρασίας. Στη συνέχεια θα μεταφορτώσουν το πρόγραμμα και θα ελέγξουν εάν ο προγραμματισμός τους είναι αποτελεσματικός. Θα πειραματιστούν και θα παραμετροποιήσουν τις εντολές ανάλογα με τις ιδέες τους. Οι μαθητές, αφού ελέγξουν το πρόγραμμα, θα βγουν στην αυλή και θα μετρήσουν την υγρασία εδάφους διαφόρων φυτών της αυλής, κατασκευάζοντας έναν χάρτη με τις ανάγκες ποτίσματος των φυτών τους.
Β. Πώς θα ποτίζεται το φυτό μας όταν ξεραθεί το χώμα;
Χρησιμοποιώντας το NEZHA Inventor’s kit for micro:bit και το Κιτ αυτοκινήτου TPBot θα δημιουργήσουμε ένα κινούμενο ρομπότ και θα το προγραμματίσουμε, έτσι ώστε - όταν δίνεται το κατάλληλο σήμα - να οδηγείται στο φυτό της τάξης μας και να το ποτίζει. Οι μαθητές θα δημιουργήσουν μια μακέτα της αυλής και θα τοποθετήσουν μέσα το φυτό και το ρομπότ, ώστε να πειραματιστούν και να ελέγξουν την αποτελεσματικότητά του. Στη συνέχεια, στην ίδια μακέτα θα δημιουργήσουν μια διαδρομή, για το πώς θα μπορούσε ένα ρομπότ να αναλάβει το πότισμα όλων των φυτών της αυλής.

ΦΑΣΗ 3η: ΔΙΑΧΥΣΗ - ΑΞΙΟΛΟΓΗΣΗ
Αρχικά, οι μαθητές θα παρουσιάσουν την κατασκευή τους στα όμορα νηπιαγωγεία και στη συνέχεια στους γονείς, σε μια εκδήλωση παρουσίασης του προγράμματος. Επίσης, το συγκεκριμένο πρότζεκτ θα παρουσιαστεί και στην πλατφόρμα του ευρωπαϊκού eTwinning έργου “Empathy Turtles”, με σκοπό οι εταίροι από τις άλλες Ευρωπαϊκές χώρες να μπορέσουν να δημιουργήσουν ανάλογες κατασκευές και για τα δικά τους φυτά. Θα δημιουργηθούν βίντεο και παρουσιάσεις με οδηγίες και προτάσεις όπου τα παιδιά θα περιγράφουν την πορεία υλοποίησης του πρότζεκτ, τα οποία θα διαμοιραστούν στα μέσα κοινωνικής δικτύωσης και στις ιστοσελίδες των συνεργαζόμενων νηπιαγωγείων. Τέλος, θα δημιουργηθεί μια ηλεκτρονική εφημερίδα στο canva με όλες τις φάσεις του έργου.

Διεύθυνση αποθετηρίου στο Github * 
https://github.com/pikerasovi/empathyplant

Λίστα προτεινόμενου εξοπλισμού *
Για καθένα από τα σχολεία του συνεργατικού έργου απαιτούνται:

micro:bit v2 starter:kit (2 τμχ): 64 €
NEZHA Inventor’s kit for micro:bit: 170 €
Κιτ αυτοκινήτου TPBot: 60 €
Smart AI Lens kit: 74 €
PlanetX WiFi: 12 €
Πλακέτα micro:bit V2: 27,50 €

 
Ενδεικτικό κόστος *
407,5 € ανά σχολείο
